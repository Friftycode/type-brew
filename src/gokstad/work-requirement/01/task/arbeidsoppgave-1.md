# Vurderingskriterier

Arbeidskravet vurderes etter fastsatte kriterier som er direkte knyttet til emnets læringsutbyttebeskrivelser innen
kunnskap, ferdigheter og generell kompetanse.

Vurderingen baseres på i hvilken grad studenten har:

## Forstått og anvendt fagkunnskap

- Viser forståelse for sentrale begreper, prosesser og verktøy.
- Forklarer relevante teorier og modeller med faglig forankring.
- Knytter kunnskap til praktiske og yrkesrelaterte problemstillinger.
- Løst praktiske oppgaver med faglig presisjon

## Anvendt relevante metoder og verktøy i tråd med yrkespraksis

- Viser strukturert problemløsning og faglig begrunnede valg.

## Reflektert over egen faglig utøvelse

- Vurderer egne løsninger kritisk.
- Identifiserer styrker og forbedringsområder.
- Tilpasser praksis ut fra faglige krav og tilbakemeldinger.

## Utviklet arbeid som er relevant og målrettet

- Leverer i tråd med oppgavens mål og hensikt.
- Viser forståelse for bruker-/kundebehov der det er relevant.
- Formidler arbeidet strukturert og profesjonelt.

## Fulgt formelle krav og etiske retningslinjer

- Følger retningslinjer for utforming og innlevering.
- Tar hensyn til etikk og personvern.
- Bruker kilder korrekt og redelig.

For å få godkjent arbeidskrav, må studenten i tilfredsstillende grad oppfylle vurderingskriteriene for det aktuelle
læringsutbyttet. Ved ikke godkjent arbeidskrav, får studenten en begrunnet tilbakemelding med mulighet for forbedring og
ny innlevering.

### Vurderingskategoriene for arbeidskravet er:

- Godkjent
- Betinget godkjent
- Ikke godkjent

---

# Beskrivelse

I dette arbeidskravet skal du lage din egen personlige hjemmeside med HTML og CSS.

Som frontendutviklere blir vi ofte bedømt etter om vi har en personlig hjemmeside, og hvordan denne ser ut og er skrudd
sammen. Det er vårt kontaktpunkt på nettet der venner, kollegaer og potensielle arbeidsgivere kan søke oss opp og lese
mer om oss og hva vi arbeider med. Derfor er det viktig å ha en hjemmeside som presenterer hvem du er og hvilken
kunnskap du besitter.

Personlige hjemmesider kommer i alle slags utforminger med forskjellig design, innhold og utforming. Noen vil kanskje
lage en blogg der de kan skrive om faglige og ikke-faglige ting som de bryr seg om, noen liker å legge ut bilder de tar,
og noen selger kanskje produkter de lager gjennom hjemmesiden sin.

---

# Oppgaven du skal løse

Du skal lage et nettsted som presenterer deg som person. Det skal inneholde minst tre HTML-sider:

- **Landingssiden** som en besøkende først kommer til, kalt `index.html`. Dette er førsteinntrykket brukeren får av deg,
  og bør inneholde en kort presentasjon av deg selv med lenker videre på siden.
- **En profilside** der du presenterer deg selv og hvem du er, kalt `om.html`. Her kan du skrive litt om hvem du er og
  hva du har gjort, kanskje som en kort CV? Tenk over hvordan du vil presentere deg for for eksempel potensielle
  arbeidsgivere.
- **En egen side** der du presenterer en fritidssyssel eller hobby du er spesielt opptatt av. Denne kan du kalle
  `hobby.html` og her står du fritt til å lage innhold om noe som du brenner for.

Du skal lage en CSS-fil kalt `style.css` der du legger inn all styling for hjemmesiden din. Denne skal være riktig
inkludert i alle HTML-filene dine og skal ligge i en undermappe i prosjektet som heter `css`. Bilder og grafikk som
brukes skal ligge i en egen undermappe kalt `images`.

Du må tenke på hvordan en besøkende kommer til å oppleve hjemmesiden din. Det skal være enkelt å navigere seg rundt
mellom de forskjellige undersidene, lett å lese og forstå innholdet, og designet bør fungere godt på både store og små
skjermer. Derfor er det lurt å teste brukeropplevelsen både på laptop og på telefon. Du skal bruke bilder eller annen
grafikk på samtlige undersider, og du må selv vurdere hvilke bilder som er meningsbærende for innholdet ditt.

Vi legger ellers ingen spesielle føringer for hvilket innhold du har på hjemmesiden din eller hvordan det ferdige
designet ser ut, annet enn at vi oppfordrer deg til å vise din personlighet og dine særegenheter — en personlig
hjemmeside skal jo være nettopp dét! Du står fritt til å bruke et hvilket som helst grafisk uttrykk du selv ønsker, så
lenge du skriver godt utformet HTML og CSS. Du står også fritt til å utforske HTML og CSS som du ønsker, og du kan bruke
funksjonalitet og elementer som ligger utenfor det du lærer i undervisningen så lenge du vurderer og begrunner valgene
dine godt.

---

# Tekniske vurderingskriterier

I vurdering av dette arbeidskravet legger vi vekt på disse kriteriene:

- Koden din er ryddig, lesbar og forståelig.
- Det er mulig å navigere seg til alle undersidene gjennom vanlige lenker på hjemmesiden din.
- Det er ingen kodefeil i HTML- eller CSS-filene i løsningen.
- Det er ingen brukne lenker på siden, og alle bilder og grafiske elementer lastes inn som de skal. CSS-filen skal også
  lastes inn korrekt.
- Mappestrukturen skal være enkel å navigere, med riktig bruk av mappenavn.

---

# Refleksjonsnotat

I tillegg til hjemmesiden skal du skrive et refleksjonsnotat. Dette skal inneholde en beskrivelse av hvordan du har
jobbet med oppgaven, hvilke betraktninger du har gjort deg rundt valg av utseende og hvordan du har løst kodedelen, samt
litt om hva du har lært siden studiestart og hvordan du synes det går så langt. Refleksjonsnotatet skal leveres i
PDF-format sammen med resten av oppgaven.

---

# Innlevering

Oppgaven skal leveres som en komprimert fil i `.zip`-format som inneholder refleksjonsnotatet og en mappe med
hjemmesiden din. Oppgaven skal leveres på MinGA. Fristen for innlevering er innen 19. september, klokken 23:59. Dersom
du av en eller annen grunn ikke kan levere innen fristen, er det viktig at du tar kontakt med faglærer så fort som
mulig.

---

**Lykke til!**
